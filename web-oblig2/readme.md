# Oblig 2

[https://itstud.hiof.no/~mariubeg/oblig2/](https://itstud.hiof.no/~mariubeg/oblig2/)

I denne obligatoriske oppgaven skal du begynne å utvikle din egen ressursside for webutvikling faget. Denne ressurssiden vil du benytte igjen senere i andre obliger. Det er derfor viktig at du gjør en god jobb her for å gjøre det enklere for deg selv senere i faget.

På nettstedet skal du i løpet av semesteret skrive en del artikler om forskjellige temaer vi jobber med i faget og siden vil kunne være en ressurs i forberedelsen til eksamen senere i høst. Du skal også samle en del linker til eksterne ressurser på dette nettstedet som både du og dine medstudenter kan få bruk for.

Forsiden skal være en oversikt over de viktigste artiklene på siden. I denne obligen vil det ikke være så mange av disse, men siden vil gradvis bli fylt opp i senere obliger, så legg til rette for at det kan legges inn flere artikler her. Hver artikkel på forsiden skal ha en tittel, beskrivelse, illustrasjonsfoto og en link til hele artikkelen.

Forsiden skal også ha en sidekolonne med noe innhold som blir beskrevet i oppgave 2.

Ryddig sidestruktur og lesbarhet teller mer i denne oppgaven enn i oblig 1 så planlegg designet og strukturen godt på forhånd før du begynner på koden.

Ta i bruk Google og andre ressurser for å få inspirasjon.

Du kan finne gratis illustrasjonsbilder en rekke steder men jeg anbefaler å bruke f.eks. Unsplash og Freepik.

## Oppgave 1

Planlegg nettstedet og innholdet som skal være med. Tenk nøye igjennom navigasjon og ikke minst planlegging av seksjoner med informasjon. Lag en wireframe/skisse av nettstedet og en artikkelside med valgfritt verktøy (papir og blyant er lov).

Planlegg både en forside og en artikkelside som benyttes i senere oppgaver.

## Oppgave 2

Lag så nettstedets forside og en mal for en artikkelside basert på skissene fra oppgave 1 i HTML og CSS. Siden skal være semantisk strukturert og benytte seg av riktig tagger.

Forsiden skal lages med HTML og CSS. Lagre filen som «index.html».

Forsiden skal inneholde disse seksjonene:

- en header
- en navigasjonsbar under headeren
- en sidekolonne
- en hovedkolonne
- en footer.

Du skal bruke CSS Grid for å lage denne strukturen.

Headeren skal minimum vise sidens tittel og ha et bakgrunnsbilde.

I navigasjonsbaren skal det ligge en meny med linker til følgende menypunkter:

- Hjem (som linker til forsiden)
- HTML-skjemaer
- Media Typer
- CSS Layouts

Menyen vil utvides i senere oppgaver, så ikke mal deg selv inn i et hjørne ved å kun lage plass til de få nevnt i denne oppgaven.

PS: Disse menypunktene skal du lage HTML-filer til i oppgave 3, 4 og 5. Les gjennom disse før du lager linkene, så du kan planlegge filnavnene og linkene til dem.

I hovedkolonnen skal det være en opplisting av 3 artikler med titlene «HTML-skjemaer», «Media Typer», «CSS Layouts». Bruk CSS Flexbox for å lage denne opplistingen.

I sidekolonnen skal det ligge tre seksjoner:

- En seksjon som inkluderer en video som omhandler webutvikling. Denne kan du inkludere fra YouTube eller Vimeo. Hvis du bruker video taggen så kan du laste ned og bruke filmen som har blitt lagt ut for dette. (Det er video taggen som anbefales å bruke). IKKE last ned vidoer fra youtube eller andre steder uten å sjekk opphavsrett og om det er lov å bruke videoen!
- En seksjon med linker til 5 artikler du søker deg fram til på nettet som handler om Responsivt design
- En seksjon med en knapp som linker til søketreff hos Google som handler om HTML-skjemaer

I footeren skal studentens navn og e-post ligge.

Du står her veldig fritt til å eksperimentere med design og css. Det stilles ikke krav om mest mulig fancy design, men jo mer du eksperimenterer jo mer vil du kunne på eksamen.

## Oppgave 3

Lag en artikkel basert på artikkelmalen du lagde i oppgave 2 der du beskriver hvordan et HTML-skjema er bygget opp, samt hvilke forskjellige felttyper som finnes i HTML5. Lag et enkelt skjema som eksempel med felter for navn, e-post, telefonnummer (kun 8 siffer) og en lenger melding i bunnen av artikkelens.

Både strukturkode og innholdet i teksten utgjør besvarelsen i denne oppgaven.

## Oppgave 4

Lag en artikkel basert på artikkelmalen du lagde i oppgave 2 der du beskriver hva Media typer er og hvordan man bruker disse. Beskriv gjerne hvilke fordeler og ulemper dette har og hvorfor ikke alle Media typer like mye brukt som tidligere.

Både strukturkode og innholdet i teksten utgjør besvarelsen i denne oppgaven.

## Oppgave 5

Lag en artikkel basert på artikkelmalen du lagde i oppgave 2 der du beskriver de forskjellige metodene for layouts i CSS. Det er forventet at du beskriver minimum CSS Flexbox og CSS Grid i artikkelen, men ta gjerne med en beskrivelse av eldre metoder for å oppnå strukturerte layouts i CSS.

Brukt gjerne illustrasjonsbilder aktivt i artikkelen for å illustrere viktige poenger, dette er særdeles viktig for å beskrive hvordan de forskjellige metodene avviker fra hverandre. Du er også fri til å linke til eksterne ressurser som kan benyttes for å få en dypere forståelse for teknologiene men det er viktig at en eventuell leser av teksten vil få en basis forståelse for teknologiene uten å måtte gå til eksterne sider.

Både strukturkode og innholdet i teksten utgjør besvarelsen i denne oppgaven.

## Oppave 6

Lag et print stilark for artikkel sidene som lar besøkende skrive ut artiklene du har skrevet ordentlig. Link så print stilarket opp til alle artikkelsider.
